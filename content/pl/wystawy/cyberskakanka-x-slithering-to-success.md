---
title: "Cyberskakanka x Slithering to Success"
date: 2018-11-28T15:15:34+10:00
featured: true
draft: false
weight: 10
---

Cyberskakanka to autorski projekt Hackerspace Trójmiasto stworzony na pierwszą edycję Festiwalu Światła. Inspiracją do jej powstania były beztroskie gry z dzieciństwa oraz znane z czasów disco lat ‘70 świecące podłogi amerykańskich dyskotek. Instalacja składa się ze świecących modułów złożonych z 4 reagujących na nacisk kafelków, które umożliwiają interaktywną rozrywkę.

W tym roku cyberskakanka powraca! Projekt zainspirował twórców gry Slithering to Success stworzonej podczas tegorocznego Game Jamu, którzy postanowili wykorzystać jeden z jej modułów jako….joystick. 

Slithering to Success to gra muzyczna stworzona przez trójmiejskich licealistów, inspirowana produkcjami takimi jak Guitar Hero i Dance Dance Revolution, w której gracz wykonuje polecenia pojawiające się na ekranie poruszając się po kafelkach cyberskakanki. O co tu biega?


### Slithering to Success

Jak można się dogadać, kiedy nie potrafi się mówić? Oczywiście korzystając z uniwersalnego języka muzyki! Dla węża Sneka życie wśród ludzi zawsze było trudne. Niezrozumiany, nie został przyjęty do orkiestry i jego życiowe marzenie o karierze muzycznej zostało zniszczone. Pomóż mu je ssspełnić i ssskompletuj najlepszy zespół, jaki widział świat! 

Ale uwaga, aby przekonać swoich nowych przyjaciół musisz najpierw pokonać ich w muzycznym pojedynku. Wssskakuj na cyberskakankę i naciskaj strzałki w rytm muzyki. Tylko się nie pomyl! Snek nie chciałby ssstracić kolejnej szansy na zostanie sławnym muzykiem!

### Twórcy gry

Młodzi ludzie, młode pomysły i wąż grający na saksofonie. Jofraljiwrng to grupka znajomych, uczniów trójmiejskich szkół średnich, którzy zebrali się na styczniowym hackathonie Game Jam, żeby miło spędzić czas. Przy okazji zrobili grę, którą cały czas rozwijają i czerpią z tego radość.