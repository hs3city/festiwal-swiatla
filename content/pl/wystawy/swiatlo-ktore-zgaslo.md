---
title: "Światło, które zgasło zbyt szybko - wystawa poświęcona twórczości Roberta Procha"
date: 2018-11-28T15:15:34+10:00
featured: true
draft: false
weight: 10
---

## ROBERT PROCH: ŚWIATŁO, KTÓRE ZGASŁO ZBYT SZYBKO

Robert Proch, znany również pod pseudonimem Tone, był polskim malarzem, animatorem i jednym z najbardziej uznanych twórców street artu młodego pokolenia. Sztuka Roberta Procha nigdy nie dawała się zamknąć w sztywnych ramach. Wymykała się – i wciąż się wymyka – tradycyjnym formułkom, szufladkom i prostym kategoriom. To sztuka, która porusza, prowokuje, niepokoi i zachwyca równocześnie. Sztuka, obok której nie sposób przejść obojętnie.
Proch słynął z niekonwencjonalnego stylu, łączącego elementy graffiti, street artu i malarstwa. Jego charakterystyczne, barwne murale wzbogaciły krajobraz wielu miast w Polsce i na świecie m.in. Paryża, Rzymu, Łodzi i Los Angeles. Tone był także pierwszym polskim twórcą, który doczekał się indywidualnej wystawy w kultowej londyńskiej galerii Steve'a Lazaridesa, współpracownika i kuratora Banksy'ego.
Jego obiecującą karierę zakończyła przedwczesna śmierć w 2019 roku. Robert Proch był wyjątkowym artystą i człowiekiem, który swoim talentem i zaangażowaniem potrafił oczarować każdego. Choć odszedł zbyt wcześnie, jego sztuka nadal żyje, porusza i inspiruje artystów młodego pokolenia.

Wystawa została zorganizowana dzięki współpracy z Fundacją im. Roberta Procha.


### WYSTAWA I ANIMACJA PRAC ROBERTA PROCHA
Wozownia, 1 piętro
Na festiwalu pojawią się reprodukcje najbardziej znanych murali artysty, którym towarzyszyć będzie animacja jego prac stworzona przez Joannę Tadych i Kingę Marszaukowską. Autorki przy użyciu sztucznej inteligencji ożywiły postaci i elementy z obrazów Procha, podkreślając w ten sposób przemianę, jaka zaszła w sztuce artysty w krótkim czasie jego działalności. 
Dodatkowym elementem wystawy będzie sufitowa instalacja świetlna, która stanie się nośnikiem światła i kolorów obrazów pojawiających się na ekranie, wzmacniając tym samym dynamiczny charakter prac Roberta Procha. Całe pomieszczenie zacznie "pulsować" w rytmie nadawanym przez obrazy, co pozwoli widzom zanurzyć się w świecie wykreowanym przez artystę i odkrywać ukryte w nim znaczenia.


### KRÓTKIE METRAŻE
telebim
Robert Proch był ceniony nie tylko za swoje wielkoformatowe prace, ale również za filmy animowane. W swoim dorobku miał trzy filmy krótkometrażowe: Fugu z 2008, Wirus z 2009 oraz Galeria z 2010, za który otrzymał nagrodę dla najlepszego filmu animowanego na Międzynarodowym Festiwalu Filmów Krótkometrażowych Curta Cinema w Rio de Janeiro (2011) oraz II nagrodę na Festiwalu Filmów Animowanych Animocje (2012). Podczas festiwalu pokażemy wszystkie 3 produkcje, a także krótkie animacje jego autorstwa: Harmonia, Kultura oraz Sand, sand, pile of sand.

### FILM DOKUMENTALNY
Piątek 18:30
Sobota 18:00
Wozownia, 1 piętro
Podczas festiwalu wyświetlany będzie także film dokumentalny o życiu artysty.
PROCH to film dokumentalny o Robercie Prochu (1986-2019) – twórcy uznawanego za jednego z najwybitniejszych przedstawicieli urban artu na świecie.
To opowieść o artyście, który zawsze był w ruchu. Który w swojej twórczości nie zatrzymywał się ani na chwilę. Którego sztuka podlegała nieustającej przemianie i który w poszukiwaniu tej zmiany i nowych form artystycznego wyrazu zatracał się bez reszty. Artyście, który kochał ryzyko i na swojej drodze nigdy nie szedł na kompromisy.
Ale przede wszystkim – PROCH to opowieść o człowieku. O mężu, o ojcu, o przyjacielu. O człowieku, którego poznajemy w słowach ludzi, którzy Roberta otaczali. Ludzi, których kochał i którzy kochali jego. To opowieść o niezwykłym życiu, które skończyło się zbyt wcześnie…
