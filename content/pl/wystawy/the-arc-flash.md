---
title: "The arc flash - Shipyard Lights - Michał Mackiewicz"
date: 2018-11-18T12:33:46+10:00
draft: false
featured: true
weight: 3
---
Stocznia. Ogromne płaszczyzny stali skąpane we mgle dymów i pyłów oświetlane raz po raz eksplozjami elektrycznego łuku fontanny iskier, lawa topiącej się stali, tajemnicze korytarze i zakamarki przecinane promieniami światła wydobywającymi się ze szczelin. Praca Michała Mackiewicza stanowi próbę odtworzenia przestrzenno-świetlnej impresji, niepowtarzalnych stoczniowych pejzaży i fuzją doświadczeń stoczniowego spawacza i artysty. 

Instalacja składa się z czterech geometrycznych, stalowych rzeźb, które przypominają elementy statku w budowie. Surowe, industrialne obiekty będą oświetlone z zewnątrz i od wewnątrz wąskimi strumieniami światła, naśladującymi światła towarzyszące procesowi spawania. Na powierzchni rzeźby znajdują się niewielkie lusterka, soczewki i pryzmaty, którymi widzowie będą mogli rozszczepiać, przekierowywać i multiplikować wiązki światła tworząc własne niepowtarzalne i ulotne kompozycje.

Rzeźbie towarzyszyć będzie nieodłączny w pracach artysty dźwięk w postaci ambientowych kompozycji stworzonych na bazie sampli dźwięków wyspy Ostrów. 


 Michał Mackiewicz jest twórcą audiowizualnym i czynnym spawaczem. Wrażliwość artysty pozwalała mu dostrzegać zadziwiające i szorstkie piękno stoczni. Fascynują go instalacje świetlne, a także oświetlenie teatralne i światło w architekturze wnętrz. Udźwiękowił i oświetlił wiele spektakli teatralnych, tworząc podkłady, jak i grając lub świecąc na żywo. Swoją twórczość pokazywał w Polsce, na Litwie, w Niemczech, na Węgrzech i w Norwegii.