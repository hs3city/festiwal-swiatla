---
title: 'O nas'
date: 2018-02-22T17:01:34+07:00
---

## Razem możemy więcej!


Jesteśmy nieformalną grupą animatorów kultury, artystów, naukowców, aktywistów i konstruktorów. Reprezentujemy kilka lokalnych organizacji, między innymi Centrum Nauki Hevelianum i Hackerspace Trójmiasto.

[Hevelianum](https://hevelianum.pl/) to miejsce, w którym nauka spotyka się z historią. Oferuje interaktywne wystawy naukowe w XIX-wiecznych zabudowaniach dawnego militarnego fortu.

[Hackerspace Trójmiasto](https://hs3.pl/) to społeczność pasjonatów technologii i konstruktorów zrzeszająca wszystkich, którzy chcą się rozwijać, dzielić wiedzą i budować otwartą przestrzeń technologiczną.

[L’arT](https://lartagency.com/)  to kreatywna agencja sztuki i galeria online, która nie tylko łączy artystów z potencjalnymi klientami, ale także tworzy niesamowite projekty artystyczne, inicjuje współpracę i eventy. 

## Skąd pomysł na festiwal?

Zaczęło się pewnego listopadowego dnia, podczas Idea Squash, wydarzenia organizowanego przez [Hackerspace Trójmiasto](https://hs3.pl/) i [Instytut Kultury Miejskiej w Gdańsku](https://ikm.gda.pl/). Leszek z [Hackerspace Trójmiasto](https://hs3.pl/) przedstawił swoje marzenie: stworzyć pokój bez koloru, czyli instalację, w której dzięki określonemu spektrum światła, przedmioty stają się niewidoczne. I się zaczęło… konstruktywny feedback, konkretne sugestie i praktyczne porady na ulepszenie projektu. Pomysł powoli ewoluował, każdy z uczestników wydarzenia miał swoją wizję, a jeden pomysł prowokował kolejny. Okazało się, że wielu z nas od dawna chodziły po głowie przeróżne projekty w ten czy inny sposób nawiązujące do światła – od zabawy fotografią analogową, przez eksperymenty ze światłem UV, po pokazy laserowe. Wtedy nas oświeciło: jedna instalacja to za mało – musimy stworzyć festiwal!

## I wtedy stała się światłość

W maju 2022 osiągnęliśmy swój cel – zorganizowaliśmy pierwszą edycję Festiwalu Światła, która odbyła się w weekend 13-15 maja na terenie Góry Gradowej.

W wydarzeniu wzięło udział ponad 2 500 osób, a w warsztatach aż 370 uczestników. Przygotowaliśmy 20 atrakcji z pogranicza sztuki, nauki i technologii. W organizację festiwalu zaangażowało się wiele instytucji m.in. [Polska Agencja Kosmiczna](https://polsa.gov.pl/), czasopismo astronomiczne [Urania - Postępy Astronomii](https://www.urania.edu.pl/), [Instytut Łukasiewicza](https://lukasiewicz.gov.pl/) i [Instytut Metropolitalny](https://www.im.edu.pl/) oraz ponad 20 artystów interdyscyplinarnych z 8 krajów, w tym reprezentanci prestiżowego [University of the Arts London: Central Saint Martins](https://www.arts.ac.uk/colleges/central-saint-martins).

**W tym roku mamy apetyt na jeszcze więcej!**