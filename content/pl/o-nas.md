---
title: 'O nas'
date: 2018-02-22T17:01:34+07:00
---

## KIM JESTEŚMY?

Jesteśmy nieformalną grupą animatorów kultury, artystów, naukowców, aktywistów i konstruktorów. Reprezentujemy kilka lokalnych organizacji, między innymi Centrum Nauki Hevelianum, Hackerspace Trójmiasto i L’arT Agency.


[Hevelianum](https://hevelianum.pl/) to miejsce, w którym nauka spotyka się z historią. Oferuje interaktywne wystawy naukowe w XIX-wiecznych zabudowaniach dawnego militarnego fortu. To także idealna przestrzeń do przyjemnego spędzania wolnego czasu, spacerów wśród zabytkowej architektury i relaksu w otoczeniu zieleni.

[Hackerspace Trójmiasto](https://hs3.pl/) to społeczność pasjonatów technologii i konstruktorów zrzeszająca wszystkich, którzy chcą się rozwijać, dzielić wiedzą i budować otwartą przestrzeń technologiczną.


 [L’arT Agency](https://lartagency.com/pl) to kreatywna agencja artystów i galeria online, która wnosi RADOŚĆ i PIĘKNO do codziennego życia poprzez Sztukę Światła i Koloru. Nie tylko łączy artystów z potencjalnymi klientami, ale także tworzy niesamowite projekty artystyczne, inicjuje współpracę i wydarzenia. Buduje społeczność połączoną Światłem i Kolorem, która rozświetla i ubarwia naszą rzeczywistość.

## HISTORIA FESTIWALU

Zaczęło się pewnego listopadowego dnia, podczas Idea Squash (wydarzenia organizowanego przez [Hackerspace Trójmiasto](https://hs3.pl/) i [Instytut Kultury Miejskiej w Gdańsku](https://ikm.gda.pl/)). Leszek z [Hackerspace Trójmiasto](https://hs3.pl/) przedstawił swoje marzenie: stworzyć pokój bez koloru, czyli instalację, w której dzięki określonemu spektrum światła, kolory stają się niewidoczne. I się zaczęło… konstruktywny feedback, konkretne sugestie i praktyczne porady na ulepszenie projektu. Pomysł powoli ewoluował. Każdy z uczestników wydarzenia miał swoją wizję, a jeden pomysł prowokował kolejny. Okazało się, że wielu z nas od dawna chodziły po głowie przeróżne projekty w ten czy inny sposób nawiązujące do światła – od zabawy fotografią analogową, przez eksperymenty ze światłem UV, po pokazy laserowe. Wtedy nas oświeciło: jedna instalacja to za mało – musimy stworzyć festiwal!

I wtedy stała się światłość

W maju 2022 osiągnęliśmy swój cel. Zorganizowaliśmy pierwszą edycję Festiwalu Światła, która odbyła się w weekend 13-15 maja na terenie Góry Gradowej. Wybór daty nie był przypadkowy – 16 maja, w rocznicę pierwszego udanego wykorzystania lasera, obchodzony jest [Międzynarodowy Dzień Światła UNESCO](https://www.lightday.org/).

W wydarzeniu wzięło udział ponad 2 500 osób, a w warsztatach aż 370 uczestników. Przygotowaliśmy 20 atrakcji z pogranicza sztuki, nauki i technologii. W organizację festiwalu zaangażowało się wiele instytucji m.in. [Polska Agencja Kosmiczna](https://polsa.gov.pl/), czasopismo astronomiczne [Urania - Postępy Astronomii](https://www.urania.edu.pl/), [Łukasiewicz – Instytut Mikroelektroniki i Fotoniki](https://imif.lukasiewicz.gov.pl) i [Instytut Metropolitalny](https://www.im.edu.pl/), [Fundacja CODE:ME](https://codeme.pl/) oraz ponad 20 artystów interdyscyplinarnych z 8 krajów świata, w tym reprezentanci prestiżowego [University of the Arts London: Central Saint Martins](https://www.arts.ac.uk/colleges/central-saint-martins).

Rok później osiągnęliśmy kolejny kamień milowy – podczas drugiej edycji Festiwalu Światła udało nam się zrealizować marzenie Leszka i zbudować pokój bez kolorów. W festiwalu, który odbywał się w dniach 13-14 maja 2023, wzięło udział 3 500 osób. W jego organizację zaangażowało się ponad 70 artystów, makerów i naukowców z polski i zagranicy dzięki którym mogliśmy zaprezentować aż 35 wystaw i pokazów z pogranicza sztuki, nauki i technologii oraz zorganizować warsztaty, w których uczestniczyło ponad 450 osób. Do partnerów festiwalu dołączyło [UNESCO](https://www.lightday.org/), [miasto Gdańsk](https://www.gdansk.pl/), [Trojmiasto.pl](http://Trojmiasto.pl) oraz [Politechnika Gdańska](https://pg.edu.pl/). 

Na tym jednak nie kończymy. W tym roku, w dniach 10-11 maja odbędzie się trzecia edycja Festiwalu Światła, podczas której chcemy pokazać jeszcze więcej atrakcji, zaprosić jeszcze więcej artystów i zrealizować kolejne marzenia.

![Organizatorzy](/images/team/organizatorzy.jpg)