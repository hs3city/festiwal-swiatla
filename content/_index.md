---
title: 'Strona Główna'
meta_title: 'Festiwal Światła Gdańsk 2022'
description: "Strona informacyjna wydarzenia Festiwal Światła Gdansk 2022"
intro_image_desktop: "images/logo/home-banner.png"
intro_image_mobile: "images/logo/home-banner-sm.png"
type: home
---
# Festiwal Światła Gdańsk

Światełko w tunelu. Świetlana przyszłość. Świecić przykładem. Światło budzi same pozytywne skojarzenia. Nic dziwnego - w końcu bez światła nie ma życia. Choć niezbędne, jest bardzo niedoceniane, wręcz niedostrzegalne. Postanowiliśmy to zmienić.

Zapraszamy Was do współtworzenia festiwalu, którego głównym bohaterem będzie właśnie światło. Szeroko pojęte światło. Chcemy zbadać spektrum możliwości jakie oferuje - od rozświetlenia Góry Gradowej, do „zgaszenia” zanieczyszczonego jasnością miasta. Chcemy rzucić nowe światło na bioluminescencję bakterii, stworzyć hologram, zrobić mapping na całą dzielnicę i bawić się magią cieni. Gdański Festiwal Światła będzie dotykalny, doświadczalny, interaktywny. Będzie okazją do eksperymentów naukowych, artystycznej ekspresji i przede wszystkim, dobrej zabawy.

Pomysłów mamy wiele, ale nie planujemy zrealizować wszystkich na raz. Naszym celem jest zbudowanie czegoś więcej niż tylko kilku instalacji świetlnych – chcemy stworzyć coroczne święto współtworzone przez lokalną społeczność. Mamy zamiar dzielić się pozytywną zajawką i aktywizować mieszkańców. Działamy partycypacyjnie – każdy jest mile widziany w naszym gronie, dlatego mamy nadzieję, że udział w majowej edycji Festiwalu Światła zachęci Cię do tworzenia, wspólnie z nami, kolejnych odsłon. Razem możemy więcej niż osobno!


# Łączymy ludzi przez światło

**Kim jesteśmy?** Jesteśmy ludźmi, którzy chcą działać. Tworzyć, eksperymentować, odkrywać, psuć i naprawiać. Są wśród nas przedstawiciele i przedstawicielki kilku trójmiejskich organizacji: [Hevelianum](https://hevelianum.pl/), [Hackerspace Trójmiasto](https://hs3.pl) i [CUMY warsztat otwarty](https://www.facebook.com/cumy.stocznia). Hevelianum to miejsce, w którym nauka spotyka się z historią, Hackerspace to grupa pasjonatów technologii i konstruktorów, a CUMY to przestrzeń warsztatowa, w której można zrealizować wszystkie pomysły.

Jesteśmy artystami, naukowcami, aktywistami i konstruktorami. Połączyliśmy siły i zasoby, aby zrobić coś czego jeszcze nie było - festiwal tworzony oddolnie, przez ludzi, dla ludzi. Bez kuratora, bez dyrektora, bez ograniczeń. Każdy z organizatorów festiwalu jest tutaj po to, by zrealizować swoje marzenie. Każdy działa w dziedzinie, która go pasjonuje i realizuje projekt, który daje mu radość.

Chcemy by było nas jeszcze więcej! Tworzymy festiwal otwarty na lokalną społeczność i różnorodną publiczność. Do udziału i współtworzenia festiwalu zapraszamy miłośników sztuki, nauki i technologii, dzieci, rodziców, studentów, absolwentów i emerytów też! [Dołącz do nas](https://hs3.pl/wlacz-swiatlo).
